GAMIT NG ISIP AT KILOS-LOOB SA SARILING PAGPAPASIYA AT PAGKILOS 
Values Education 7 | Quarter 1 | Lesson 1 | Day 1

ANO ANG PAGKAKAIBA NG ISIP NG TAO SA ISIP NG HAYOP?
Ang ating isip ay higit na matalino.

ANG MATALINONG ISIP NG TAO
Masasabing matalino ang isip ng tao dahil sa pamamagitan nito ay nagagawa nating:
Umunawa at matuto
Magbigay ng kahulugan
Magnilay
Umalala
Humusga
Magsuri
Tumuklas o mag-imbento
Mangat-wiran o magbigay ng dahilan

Umunawa at matuto
Ang taglay na katalinuhan ng isip ng tao ang dahilan kung bakit kaya nating matutuhan ang maraming bagay tulad ng pagbabasa, pagsusulat, pagmamaneho ng bisikleta, at iba pa.

Magnilay
Dahil sa talino ng tao, nagagawa rin nating magnilay o salaminin ang ating sarili.
Halimbawa, Natatanong natin sa ating sarili kung, ano kaya ang dapat kong baguhin sa aking sarili upang mas maging mabuting kaibigan ako? Ano-ano ang mga mabubuti o masasama kong ugali? 

Magbigay ng kahulugan
Bahagi ng pagiging matalino natin ay nagagawa nating magbigay ng interpretasyon o kahulugan sa mga bagay na ating nasasaksihan, nararanasan, o nararamdaman.
Halimbawa, Nakita mong tahimik ang kaklase mong masiyahin, naiisip mo na “baka may problema siya”. 

Umalala
Ang tao ay may kakayahan ding alalahanin ang mga bagay na kanyang napagdaanan. May mga pagkakataon na kahit matagal na natin itong naranasan ay naaalala pa rin natin.

Magsuri
Isa pa sa mga nagagawa natin dahil sa ating matalinong pag-iisip ay ang pagsusuri o pag aanalyse. 
Halimbawa nito ay ang ginagawa nating pag-iisip sa tuwing tayo ay sumasagot sa mga bugtong o riddle.

Tumuklas o mag-imbento
Dahil sa ating matalinong pag-iisip, malawak din ang ating imahinasyon. At kaakibat nito, nagagawa ng tao na mag-imbento ng iba’t ibang bagay na makapagpapadali ng kaniyang pamumuhay. 
Nagagawa rin niya ang tumuklas ng mga bagay na maaaring maging lunas o solusyon sa mga sakit o problemang kinakaharap ng lipunan. Halimbawa ay ang mga vaccines.

Humusga
Isa pa sa mga nagagawa natin bunga ng ating matalinong pag-iisip ay ang humusga o timbangin ang mga bagay. Madalas natin itong ginagawa sa tuwing tayo ay nagdedesisyon. 
Nahuhusgahan natin ang kilos kung ito ba ay mabuti o masama, o tama o mali. 

Mangat-wiran o magbigay ng dahilan
Kaya nating ipaliwanag o pangatwiranan ang mga bagay na ating nagagawa.
Halimbawa, sa pagbibigay ng opinion o posisyon sa isang isyung kinakaharap ng Lipunan tulad ng kahirapan, pandemia, kaguluhan, at iba pa.

ANG TUNGUHIN NG ISIP
Dahil matalino at maraming kakayahan ang ating isip, ang dapat na maging tunguhin o direksyon nito ay ang pagtuklas ng katotohanan, kaalaman, o karunungan o ang pagpapakatalino at pagpapakadunong. 

ANG MATAAS NA GAMIT NG ISIP
Pag-aaral at pagsasaliksik
Dahil pagtuklas ng katotohanan, kaalaman, at karunungan o pagpapakatalino at pagpapakadunong ang dapat na maging tunguhin ng ating isip. Ito ay magagawa natin sa pamamagitan ng patuloy na pag-aaral at pagsasaliksik. 

Dapat nating mapagtanto sa araling ito na masasabing nagpapakatao tayo kung ginagamit natin ang ating isip sa lalo pang pagpapakatalino at pagpapakadunong sa pamamagitan ng walang sawang pag-aaral at pagasasaliksik.

ANG KILOS-LOOB (WILL)
Ito ay malaya kaya tinatawag din itong free will
Isinasaka-tuparan ang sinasabi ng isip
Taglay natin kung kaya nagagawa nating umayaw o gumusto

Ito ay malaya kaya tinatawag din itong free will
Tinatawag itong malaya sapagkat ang tao ay may Kalayaan na gawin ang mga bagay na kanyang ninanais. 
Nagagawa nating magdesisyon para sa ating sarili, nagagawa nating pigilin ang sarili kung may nararamdaman tayong hindi Mabuti. 
Nagagawa nating pumili ng mga bagay na alam nating gusto natin o makabubuti sa ating kapakanan. 
Hindi tulad ng hayop. Sila ay walang malayang kilos-loob o free will. Ang kanilang kilos ay kadalasang nakatuon lamang upang maghanap ng pagkain at ipagtanggol ang sarili.
Halimbawa sila ay nagugutom, kakain sila kahit hindi sa kanila ang pagkain. Kakain sila kahit madumi ang pagkain. May pagkakataon pa nga na kahit sarili nilang anak ay sinasaktan nila kapag nakikiagaw ito sa kanilang pagkain. 
Samakatuwid, kumikilos sila batay sa kanilang nararamdaman o emosyon. Samantalang tayong mga tao ay may kakayahan na pumili. 
Halimbawa kahit tayo ay gutom, kung alam nating hindi sa atin ang pagkain, hindi natin iyon kakainin. Isa pang halimbawa ay habang nasa klase ka at kinakailangan mong magpunta sa cr, nagpapaalam ka sa guro o nagpipigil ka hanggang sa sumapit ang oras ng iyong recess.
Subalit, kahit ito ay malaya, ito ay tinuturing na bulag. Ibig sabihin, hindi niya kayang timbangin o husgahan ang mga bagay-bagay, desisyon, o pagpapasya kung kaya kailangan niya ang matalinong isip.

Isinasaka-tuparan ang sinasabi ng isip
Ang kilos-loob ay may gawaing isakatuparan ang sinasabi ng isip. Kung kaya sa pagpapasya, kailangang pag-isipan muna nating mabuti. 
Hindi dapat nakadepende sa emosyon ang ating magiging desisyon dahil iba ang emosyon sa ating pag-iisip. 
Mabuti na ang magiging desisyon natin ay nagmula sa ating isip na siyang isasakatuparan ng kilos-loob.

Taglay natin kung kaya nagagawa nating umayaw o gumusto
Sinasabing malaya ang ating kilos-loob sapagkat dahil dito, nagagawa ng tao na umayaw o gumusto sa isang bagay o kilos. 
Subalit anong mga kilos ba ang dapat nating gustuhin at ayawan? 

ANG TUNGUHIN NG KILOS-LOOB
Pagmamahal o pag-ibig
Bagamat may kakayahan tayong umayaw o gumusto dahil sa ating malayang kilos-loob, ang dapat nating gustuhin ay ang mga kilos na nagpapakita ng pagmamahal. Dahil ang dapat na maging tunguhin, direksyon o goal ng ating malayang kilos-loob o kalooban ay ang pagmamahal o pag-ibig. 
Sino ang ating dapat mahalin o ibigin? Ito ay ang ating kapwa (mga magulang o kapatid, kamag-aral, katrabaho at iba pa), ang ating bayan (kasama na rito ang mga batas na pinatutupad ng pamahalaan gayun din ang mga namumuno sa ating lipunan), ang kalikasan (kabilang ang mga puno, halaman, mga hayop, ating kapaligiran, at mga bagay na ginagamit natin na galing sa kalikasan), at ang tunay na Diyos na dapat sambahin. 

ANG MATAAS NA GAMIT NG KILOS-LOOB
Paggawa ng kabutihan
Ito ay walang iba kundi sa pamamagitan ng paggawa ng kabutihan dahil ang mga kilos na mabuti ay kilos ng pagmamahal. Ito ang mataas na gamit ng ating kilos-loob. 
Dapat nating matutuhan dito na kahit malaya tayong gawin ang mga bagay na gusto natin, ang dapat nating piliin palagi ay ang paggawa ng kabutihan. Gustuhin ang mabuti at ayawan ang masama. 
Dito natin mapamamalas na tayo ay nagpapakatao. 
